<html xmlns="http://www.w3.org/1999/xhtml">
<head>
<title>
</title>
</head>
<body>
<h1>Micha Namenwirth en de Interuniversitaire Opleiding Documentatie- en Bibliotheekwetenschap in Vlaanderen.</h1>
<h1/>
<p/>
<h2>Inleiding</h2>
<p>In oktober 1983 ging, voor het eerst in Vlaanderen, een opleiding 'Documentatie- en Bibliotheekwetenschap' van start met een onverhoopt grote belangstelling van 83 studenten. Bij de eerste gezamenlijke sessie werden de docenten gevraagd zichzelf en hun cursus even voor te stellen aan de uiteraard nieuwsgierige (want het was allemaal nieuw) studenten. Zoals mocht en kon verwacht worden droop de degelijkheid van de presentaties, tot &eacute;&eacute;n man wanneer het zijn beurt was geworden zich &ndash; toen nog heel gezwind &ndash; over enkele rijen aula-zeteltjes werkte en meteen de hele zaal inpakte door zijn (wellicht gespeeld) ge&iuml;mproviseerde maar verfrissende inleiding : Micha Namenwirth.</p>
<p>
<span>Gedurende het curriculum 1983-1987 zou hij (weliswaar tweejaarlijks, gezien de spreiding van de studie over twee deeltijdse studiejaren) het vak '</span>
<span>Bedrijfskunde toegepast op bibliotheek- en documentatiekunde' geven aan alles bijelkaar zo'n 120 studenten.</span>
</p>
<p>Zo meteen gaan we in op de toch wel erg eigen manier waarop Namenwirth het vak gestalte heeft gegeven. Maar nog v&oacute;&oacute;r de start in 1983 had hij al zijn stempel op de nieuwe opleiding gedrukt.</p>
<p/>
<h2>De voorbereidende fase.</h2>
<p>Het opzetten van een interuniversitaire opleiding 'Documentatie- en Bibliotheekwetenschap' in Vlaanderen vergde enkele jaren voorbereiding want was allerminst vanzelfsprekend. Vooreerst vanwege het 'vakgebied' : hoewel 'Library and Information Science' in heel wat landen, met name Angelsaksische en Scandinavische, een zekere status had verworven als academische discipline, met eigen tijdschriften, conferenties en onderzoeksprogramma's, bestond er in Vlaanderen aan geen enkele universiteit (of hogeschool) een kader om zoiets in te bedden &ndash; in tegendeel : de bestaande gevestigde faculteiten waren niet enthousiast om de &ndash; toen al ! - krimpende financi&euml;le koek te delen met alweer een nieuwkomer. Het was de tijd van vele nieuwe universitaire opleidingen, toen nog v&oacute;&oacute;r er sprake was van 'rationalisering' en embargo's op nieuwe opleidingen. </p>
<p>
<span>Vervolgens was ook het idee om een nieuwe opleiding </span>
<span>interuniversitair </span>
<span>op te zetten allesbehalve vanzelfspreken. Ook toen al werd er als vanouds gebakeleid tussen de Vlaamse universiteiten &ndash; inderdaad was het opzetten van nieuwe maar eigen opleidingen een van de vele manieren om met elkaar in concurrentie te gaan, zodat de Vlaamse Interuniversitaire Raad (VLIR) voor een haast onmogelijke opdracht stond om wat co&ouml;rdinatie te brengen en </span>
<span>gezamenlijk optreden van de universiteiten te promoten. Toch werd het idee van een interuniversitaire opleiding Documentatie- en Bibliotheekwetenschap geaccepteerd en gesteund door de VLIR zodat de opleiding kon worden gepresenteerd als zijnde georganiseerd 'onder auspici&euml;n van de VLIR'. Uiteindelijk werd de opleiding aangeboden als 'Speciale Licentie' : toen de benaming om opleidingen op het tertiaire niveau (met als toelatingsniveau nl. een licentie), los van de klassieke gevestigde opleidingen, te benoemen. </span>
<span>Nadien zal de opleiding nog verder gaan eerst als 'Voortgezette Academische Opleiding' (met een zgn. 'stapelconstructie' van een jaar 'Aanvullende Studie in de Documentatie- en Bibliotheekwetenschap' en een 'Gespecialiseerde Studie in de Informatie- en Bibliotheekwetenschap'.</span>
</p>
<p>Dat dit is gelukt is, is voornamelijk het werk van 2 drijvende krachten, toen ook beiden toonaangevende universitaire bibliothecarissen : H.D.L. Vervliet (hoofdbibliothecaris van de toenmalige Universitaire Instelling Antwerpen) en M.S. Namenwirth (hoofdbibliothecaris VUB). Toonaangevend, omdat onder hun impuls de 'Interuniversitaire Conferentie van Hoofdbibliothecarissen' met succes het interuniversitaire denken in Vlaanderen een meer concrete vorm en inhoud had gegeven. Meer dan op wellicht eender welk ander niveau bestonden er intiatieven van interuniversitaire samenwerking, bijv. de interbibliothecaire uitleen tussen de universiteitsbibliotheken en bepaalde vormen van samenwerking qua collectievorming, dankzij deze Conferentie van Hoofdbibliothecarissen. Daarin namen Namenwirth en Vervliet het voortouw. Het was dan ook geen verrassing dat Namenwirth volop Vervliet ging steunen toen die niet enkel de noodzaak van een academische professionalisering van het bibliotheekwerk door het opzetten van een universitaire opleiding voor bibliothecarissen voorstelde, maar er meteen ook een interuniversitair initiatief van wilde maken. Initieel zou overigens de opleiding worden voorgesteld om te worden ingericht door de VUB &ndash; vanwege de rol van Namenwirth inderdaad &ndash; maar uiteindelijk is de inrichting door de U(I)A opgenomen.</p>
<p>Een Stuurgroep DBW, met daarin de Vlaamse hoofdbibliothecarissen, vergaderde in de periode 1981-1983 geregeld met het oog op het voorbereiden van een gefundeerd en actueel curriculum. Daarbij werd door Namenwirth en Vervliet expliciet gerefereerd naar buitenlandse voorbeelden en stromingen. Namenwirth, met zijn toen nog verse ervaring in academisch bibliotheek-werk van de Verenigde Staten (dat toen nog onder invloed van nieuwe technologie&euml;n en de 'wetenschappelijke documentatie-beweging' erg vernieuwend kon genoemd worden t.o.v. de wat gezapiger ontwikkelingen in Europa), was uiteraard goed geplaatst om dit aansluiten bij de internationale ontwikkelingen op te volgen en in te vullen. Het idee van Vervliet om voor de aanstelling van de eerste generatie DBW-docenten een beroep te doen op internationale experten (uit Nederland en Duitsland), om de opleiding meteen een stuk te verheffen boven verdenkingen van inteelt en eigenbelang, kreeg uiteraard ook meteen de volle steun van Namenwirth.</p>
<p/>
<p>De succesvolle start van de DBW-opleiding in 1983 was op de eerste plaats de verdienste van het koppige doorzettingsvermogen en de autoriteit van H.D.L. Vervliet, maar zeer zeker is ook de steun en inbreng van M. S. Namenwirth vanaf het prille begin de tweede doorslaggevende factor voor het slagen van het initiatief geweest.</p>
<p>Deze inbreng bleef niet enkel beperkt tot de organisatorische steun (bijv. het noodzakelijke lobbyen bij de Vlaamse rectoren om de VLIR over de brug te krijgen), maar ook inzake de profilering als een erg moderne opleiding voor bibiothecarissen, gebaseerd op de nieuwste ontwikkelingen in de VS, kan de rol van Namenwirth niet genoeg benadrukt worden.</p>
<p/>
<p/>
<h2>
<span>Namenwirth als docent </span>
<span>'Bedrijfskunde toegepast op bibliotheek- en documentatiekunde' : de casus-methodiek.</span>
</h2>
<p>Micha Namenwirth was in 1983 heel druk bezig als hoofdbibliothecaris, niet enkel met het leiden van de VUB-bibliotheek maar ook met het toen nog nieuwe succes van het VUBIS-systeem (dat &ndash; zie elders in deze bundel &ndash; samen met de Technische Universiteit Eindhoven werd ontwikkeld tot een internationaal inzetbaar automatiseringssysteem voor universiteitsbibliotheken), maar evengoed &ndash; en dit kenschetst de veelzijdigheid van Micha Namenwirth &ndash; met zijn musicologische werkzaamheden, die niet veel later zouden uitmonden in zijn 'meesterwerk', nl. het kritische repertorium over G. Mahler. Vandaar dat een nieuw en extra engagement als docent in de nieuwe opleiding DBW niet vanzelfsprekend was. Bovendien was er ook de tijdslimiet : Namenwirth zou zowiezo enkel maar in de eerste fase (het curriculum 1983-1991) kunnen meedoen en beschouwde aldus zijn inbreng als docent in de DBW-opleiding ook als een symbolische duw in de rug voor de opleiding met de bedoeling deze zo gauw als mogelijk verder te laten bollen op basis van jongere docenten.</p>
<p>Met zijn ruime en gevarieerde ervaring in bibliotheekwerk koos Namenwirth voor het enorm belangrijke onderdeel 'management' van de opleiding. Een meegenomen voordeel was dat het vak kon worden ingevuld op basis van zijn heel concrete ervaringen. Dit uitgangspunt leidde tot de toen &ndash; en ook nu nog in de herinnering van de eerste alumni van de opleiding ! - opvallende en aparte 'casussen' -aanpak. Managementsproblemen zo concreet mogelijk voorstellen en behandelen stond hierbij voorop, veeleer dan de theoretische onderbouw. Overigens werden de kandidaat-studenten DBW toendertijd geacht reeds een vak 'Bedrijfskunde' in het kader van de 'propaedeuse' (bewezen kennis van een 4-tal ondersteunende vakgebieden, waaronder dus management) te hebben afgewerkt zodat deze keuze voor een minder theoretische maar des te meer practische behandeling helemaal niet op los zand berustte.</p>
<p>
<span>Zo werd de cursus </span>
<span>Bedrijfskunde toegepast op bibliotheek- en documentatiekunde</span>
<span> eerst nog met losbladige, nadien verzameld in een heel keurig ingebonden bundel (dat overigens nadien nog wegens grote belangstelling is 'bijgedrukt'), 'casussen' ingevuld. </span>
</p>
<p>Elke casus werd opgebouwd rond een specifiek thema, bijv. personeelsbeleid, automatisering in de bibliotheek, maar ook 'bibliotheek-bouw en inrichting' (waarbij de studenten geacht werden de bepalingen zowel van de nationale Vlaamse als de internatinoale IFLA-richtlijnen zeer grondig te hanteren). Befaamd geworden casussen droegen de titel 'A tragic accident' of bevatten een zeer gedetailleerd grondplan van een nieuwe bibliotheek dat de studenten dienden te becommentari&euml;ren en corrigeren met de pet van een heuse architect. Nu eens werden de lezers om de oren geslagen met cynische verkoopspraat ('een ge&iuml;ntegreerd automatiseringssysteem' &ndash; dat helemaal niet ge&iuml;ntegreerd bleek dus) in de automatiseringscasus, dan weer met diep-menselijk leed en heimelijke jaloezie&euml;n, zo uit het leven gegrepen uiteraard, in het personeelsbeleids-thema. De casus-teksten werden algemeen geaccepteerd als pareltjes van... literatuur! Gaat het te ver (of ken ik Namenwirth's literaire verleden niet genoeg ?) om te zeggen dat misschien hier het literaire talent ontlook waarvan we nu &ndash; veel later &ndash; volop getuige zijn ?</p>
<p>
<span>Op het eind van elke casus werden een aantal vragen gesteld waarop de studenten zich voor </span>
<span>de bespreking in de colleges dienden voor te bereiden. De casussen werden dus op voorhand ter lezing opgegeven met de vraag zich voor te bereiden op actieve inbreng bij de bespreking in de colleges. Voor enkele (een 4-tal) cruciale casussen werden de studenten </span>
<span>geacht een schriftelijke bespreking in te dienen op basis waarvan de evaluatie voor het vak </span>
<span>werd opgemaakt. Letterlijk 1000-en pagina's dienden daarom door Namenwirth en ondergetekende (als 'de assistent') te worden gelezen en becommentarieerd.: Namenwirth stond er op dat zijn onvermijdelijk subjectieve beoordeling werd aangevuld met een tweede, evengoed subjectieve beoordeling om een iets objectiever eind-oordeel te bekomen. Alle opdrachten werden over 2 helften verdeeld waarna elk van beide beoordelaars onafhankelijk van de andere zijn helft beoordelingen opmaakte om daarna om te wisselen. Deze aanpak werkte overigens &ndash; naar onze eigen bescheiden mening &ndash; vrij goed want heel erg uiteenlopend waren de beoordelingen nooit en de betere werkstukken konden steeds lso van elkaar ge&iuml;dentificeerd worden maar nadien ook geconfirmeerd.</span>
</p>
<p>Waar Namenwirth de tijd haalde voor dit erg arbeidsintensieve leeswerk is een raadsel gebleven, maar feit blijft dat ook zijn fameuze krabbels ('Quid ?', 'En dan ?', 'argumenteer a.u.b) in rode inkt geschreven in de rand van de werkstukken nadien voor de studenten als feedback dienden, waaruit velen hopelijk toch nuttige conclusies konden trekken. Overigens bleek uit bevragingen, maar ook spontane feedback bij afgestudeerden dat deze aanpak effectief een leerproces heeft teweeggebracht dat op geen enkele andere manier zo effectief had kunnen worden tot stand gebracht. Oud-studenten verwezen &ndash; en verwijzen nog steeds &ndash; met enig plezier naar deze aanpak als niet enkel heel bijzonder - de andere DBW-cursussen werden eerder klassiek gedoceerd - maar ook heel effici&euml;nt in het vormen van een soort 'managers'-stijl en -denken.</p>
<p>Overigens : behalve de methodiek op zich had Namenwirth nog een ander doel voor ogen, en dat stak hij niet onder stoelen of banken (wat hem wellicht ook door sommigen werd kwalijk genomen) : nl. de filosofie van de twijfel. Management is geen exacte wetenschap, maar de kunst om op basis van gedeeltelijk feitelijk materiaal, een gezonde logica aansluitend bij een ruime ervaring, haalbare oplossingen te bedenken en te realizeren in organisaties. Hoe erg de studenten ook hengelden naar 'het juiste antwoord' &ndash; nl. op de aan het eind van elke casus gesteld vragen - , telkens opnieuw hamerde Namenwirth op het enige zekere gegeven dat hij de studenten wilde meegeven : er zijn geen zekerheden, gedeeltelijk slagen maar ook falen zijn de realiteit van de manager. </p>
<p>De aparte eigen aanpak van de managementscursus was ook de Nederlandse Taalunie niet ontgaan, zodat in een van de &ndash; toen nog geregeld georganiseerde &ndash; tweedaagse bijeenkomsten over Bibliotheek- en Documentatie de casussen zowel qua inhoud als qua methodiek ook aan de Nederlandse collegas konden worden voorgesteld met veel bijval.</p>
<p>Aan het eind van het tweede DBW-curriculum in 1991 nam Namenwirth afscheid van de opleiding als docent, zoals gepland. De leemte die hij terzake achterliet is duidelijk te merken : het vak als zodanig werd afgeschaft, enkel nog een basisvak 'Bedrijfskunde' werd behouden samen met - als doekje voor het bloeden wellicht &ndash; de redenering dat eigenlijk in elk DBW-vak een stuk management diende te worden opgenomen, en dat elk onderdeel ook via de managements-invalshoek diende te bekeken. Pas later in een nieuwe curriculum werd opnieuw een specifiek vak 'Managementstechnieken in de Informatie- en Bibliotheek-wetenschap' her-ingevoerd. Overigens werd nog later (in 2006) door de eerste IBW-visitatiecommissie gewezen op een te zwakke benadering van de immers zo belangrijke managements-component in de opleiding.</p>
<h2>Namenwirth in de Interuniversitaire Stuurgroep DBW</h2>
<p>Ook na zijn afscheid als docent bij de opleiding bleef Namenwirth &ndash; tot aan zijn emeritaat &ndash; lid van de Interuniversitaire Stuurgroep IBW. Daarin had elke Vlaamse universiteit 2 vertegenwoordigers : de hoofdbibliothecaris en een tweede expert (zo mogelijk ook betrokken bij IBW als docent). Deze interuniversitaire Stuurgroep moest voortdurend alert reageren op allerlei gevaren voor het voorbestaan van de opleiding, met name inzake de structurele inbedding van de opleiding (zoals aan het begin al gesuggereerd : dit diende letterlijk afgedwongen te worden van de bestaande faculteiten, en dit ging bepaald moeizaam) en de personeelsondersteuning. Gedurende het grootste deel van de voorbije 25 jaar &ndash; het eerste kwart-eeuw van de opleiding dus &ndash; werd de opleiding &ndash; met gemiddeld toch een 50-tal studenten per jaar slechts ondersteund door &eacute;&eacute;n co&ouml;rdinatie-functie, die niet eens vast was en bestond uit een samenraapsel van deeltijdse en tijdelijke contracten. In de Stuurgroep was Namenwirth steevast diegene die het luidst zijn ongenoegen over deze ondermaatse ondersteuning uitte en aandrong op sterkere reactie vanuit de Stuurgroep. De redenering hierbij was dat het interuniversitaire mandaat, door de VLIR aan de Stuurgroep gegeven, ook inhield dat de Stuurgroep de kwaliteitsbewaking diende te verzekeren zelfs indien dit inging tegen het beleid van de organiserende instelling (de Universitaire Instelling Antwerpen dus).</p>
<p>De Interuniversitaire Stuurgroep had volgens Namenwirth &ndash; jammer genoeg niet altijd even sterk gesteund door de collega's &ndash; de verdomde plicht om bij de gastheer (als interuniversitaire opleiding werd DBW/IBW vanaf het begin feitelijk helemaal door &eacute;&eacute;n instelling &ndash; zonder rotatie en compenserende financi&euml;le mechanismen &ndash; gedragen) te blijven aandringen op betere ondersteuning en een duidelijker academische inbedding. Dat dit probleem vandaag de dag nog steeds actueel is (momenteel heeft de opleiding haar interuinversitaire karakter noodgedwongen opgegeven en streeft ze naar een MA-statuut louter binnen de eengemaakte Universiteit Antwerpen) , is duidelijk niet de wens, noch de fout van Micha Namenwirth geweest.</p>
<p>Toen in 1991 een nieuwe naam voor de opleiding werd voorgesteld, was Namenwirth mede bepalend in het accent op 'informatie' (waarbij de opleiding dus werd herdoopt tot 'Informatie- en Bibliotheekwetenschap'), dit om de aansluiting bij de moderne praktijk van de informatie-verzorging, ook in de bibliotheken, symbolisch te onderlijnen.</p>
<p>In de geschiedenis van de interuniversitaire opleiding DBW/IBW hoort Namenwirth duidelijk vermeld vanwege zijn leidende en dynamische rol.</p>
</body>
</html>
